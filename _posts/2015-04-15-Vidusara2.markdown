---
layout: post
title:  විද්‍යාත්මක ජ'නල ශ්‍රේණිගත කරන 'බලපෑම් සාධකයෙන්' ඔබ්බ්ට
date:   2015-04-08 00:10:45
categories: Articles
excerpt_separator: <!--more-->
---

විද්‍යාත්මක ජ'නල ශ්‍රේණිගත කිරීම සදහා, එම ජ'නල මගින් ඇති කරනු ලබන බලපෑම හා ඒවායේ ප්‍රබලත්වය නිර්ණය කෙරේ යැයි පැවසෙන "ජ'නල බලපෑම් සාධකය" (JIF - Journal Impact Factor) නම් අගය උපයෝගී කර ගනු ලබයි.

<!--more-->

නමුත් බොහෝ විද්‍යාඥයින් මේ වන විටත් සැක පහළ කර තිබූ අන්දමට, මෙම JIF අගය මගින් ජ'නලයක බලපෑම නිවැරදි ව මිනුම් නොකෙරෙන බව, නවතම පරීක්ෂණවලට අනුව හෙළි වී ඇත.

මෙ‍ම JIF අගය සහ විද්‍යාඥයින් අතර විටෙක සමගි හා තවත් විටෙක අසමගි වන පරිදි වූ අපූර්ව සබදතාවක් කාලාන්තරයක් තිස්සේ පවතී. යම් ජ'නලයක JIF අගය ඉහළ අගයක් ගනීද, තම පත්‍රිකාව එම ජ'නලයෙහි පළ කිරීමට පර්යේෂකයෝ වඩාත් උනන්දුවක් දක්වති. මේ නිසා පර්යේෂකයින් අතර වන තරගයද ඉහළ අගයක පවතී.එහෙයින් බොහෝ දෙනා JIF අගය නිෂ්ඵල යැයි ප්‍රකාශ කළද, විද්‍යාර්ථීන් තම විද්‍යාත්මක පත්‍රිකාවන් පළ කරවා ගැනීමට මහත් පරිශ්‍රමයක් දරන බව රහසක් නොවේ. 

තත්ත්වය මෙසේ පවතින කල, පර්යේෂකයන් බදවා ගැනීමේ කමිටු හා පර්‍යෙෂණ සදහා ප්‍රතිපාදන ලබා දෙන අයවලුන් විසින් JIF අගය බහුලව භාවිත කරනු ලබයි. ඒ තමන් වෙත බදවා ගත යුතු හා ප්‍රතිපාදන ලබාදිය යුතු පර්‍යෙෂකයන් කවුරුන්ද යැයි තීරණය කිරීමේදී ය. මෙයින් පෙනී යන්නේ JIF යන්න විද්‍යාඥයින් හට ඇතුවත් බැරි, නැතුවත් බැරි අංගයක් බවට පත් වී ඇති බවය.

නමුත් ගැටලුව නම් මෙම JIF ක්‍රමය නිසි පරිදි ක්‍රියාත්මක වන්නේද යන්නය.

ජ'නලයක බලපෑම් සාධකය ගණනය කිරීම ඉතා පහසු කටයුත්තකි. යම් ජ'නලයක පළ වූ පර්‍යෙෂණ පත්‍රිකාවන් ගෙවී ගිය වසර 2 ක කාලසීමාවක් තුළදී උපුටා ගැනීම් සදහා මූලාශ්‍ර වූ වාර ගණනෙහි සාමාන්‍ය ලබා ගත් විට ඔබට JIF අගය ලැබේ.

නිදසුනක් දක්වන්නේ නම්, Nature සගරාවෙහි JIF අගය 41.456 ක් නම්, ඉන් අදහස් වන්නේ ගෙවී ගිය වසර දෙක තුළ එම සගරාවෙහි පලවූ පත්‍රිකා වාර 41 කදී උපුටා ගැනීම් සදහා මූලාශ්‍ර වී ඇති බවයි.

මෙය සලකා බලන කල පර්‍යෙෂකයින් ඉහළ JIF අගයක් සහිත ජ'නල වල තම පත්‍රිකා පළ කිරීමට මෙපමණ උත්සුක වන්නේ මන්ද යැයි පසක් වේ.

නමුත් මෙම අගයෙහි ප්‍රධාන ගැටලු දෙකක් පවතී. මින් සුවිශේෂී වන්නේ විනිවිදභාවය පිළිබදව වන ගැටලුව වේ. JIF අගය ගණනය කරනු ලබන්නේ තොම්සන් රොයිටර්ස් (Thomson Reuters) නම් පෞද්ගලික සමාගමක් වන අතර මෙම ගණනයේදී භාවිත කරන දත්ත හා සංඛ්‍යාලේඛන වෙත නොමිලයේ පිවිසිය නොහැකිය. මෙයට අමතරව JIF අගය ගණනයේදී අදාළ උපුටා ගැනීම් සංඛ්‍යාව ගණනය කිරීම හා නිරීක්ෂණය කිරීමේ ක්‍රියා පටිපාටිය විනිවිදභාවයෙන් තොර වීම මෙම ගැටලුව තීව්‍ර කිරීමට හේතු පාදක වී ඇත.

දෙවැන්න නම්, මෑතකදී ලොව විශාලත ම ප්‍රකාශන සමාගම්වල සේවයේ නියුතු විද්‍යාර්ථීන්ගේ සහභාගීත්වය යටතේ කෙරුණු පර්‍යේෂණ වලදී හෙළි වූ JIF අගයෙහි පවත්නා නොමග යවනාසුලු ස්වාභාවයයි. ( මෙය දීර්ඝ කාලයක් පුරාවට විද්‍යායින්ගේ සැකයට භාජනය වී තිබිණ) 

පුවත් පත් කලාවේදී ජෝන් බොහැනන් සයන්ස් සගරාව හමුවේ පවසන අන්දමට මෙම උපුටා ගැනීම් ගණන, මිනිසුන් කිහිප දෙනෙකුගේ උසවල් මෙන් වූයේ නම්, එවිට මෙම සාමාන්‍ය අගය (JIF)  ඵලදායී වනු ඇත.

නමුත් යම් ඕනෑම ජ'නලයක පළ වන පත්‍රිකා සදහා වන උපුටා ගැනීම් සංඛ්‍යාවල ව්‍යාප්තිය අධික ලෙස අසමමිතික බවත්, මෙයින් අදහස් වන්නේ, ඉතා සුලුතරයක් වන විද්‍යා පත්‍රිකා ගණනක් වැඩි උපුටා ගැනීම් ගණනකට භාජනය වීමේදී, බහුතරයක් වන අනෙකුත් පත්‍රිකා ඉතා අඩූ උපුටා ගැනීම් ගණනකට පමණක් (ඇතැම් විට උපුටා ගැනීමට භාජනය නොවීම පවා) භාජනය වීම බව ඔහු තව දුරටත් දක්වා සිටියි.

මෑතකදී සිදුකරන ලද මෙම අධ්‍යයනය සදහා ලන්ඩන් විශ්ව විද්‍යාල කොලේජය හා මොන්ට්‍රියෙල් විශ්වවිද්‍යාලයෙහි පර්‍යේෂකයන් Public Library of Science, eLife, Springer Nature, Royal Society, EMBO හා AAS Science යන ප්‍රමුඛ පෙළේ ජ'නල ප්‍රකාශන ආයතනයන්හි විද්‍යාර්ථීන් සමග ඒකාබද්ධ වී කටයුතු කරන ලදි. යට කී ආයතනයන් අතර 2013 හා 2014 යන වසර වලදී 366000 කට අධික පර්‍යෙෂණ පත්‍රිකා ප්‍රමාණයක් පළ වී ඇත.

JIF අගයෙහි නිරවද්‍යතාවය පිරික්සීම සදහා, ඔවුන් විසින් තොම්සන් රොයිටර්ස් සමාගමෙහි දත්ත සමුදාය වෙත මුදල් ගෙවා පිවිස, 2015 වසරේදී පළවූ සියලුම පත්‍රිකා සදහා වූ උපුටා ගැනීම් එකින් එක ගණන් කරන ලදි. මෙහිදී ලද ප්‍රතිඵල නිවැරදි බවට සනාථ කිරීම සදහා ස්වාධීන විශ්ව විද්‍යාල පර්‍යෙෂකයන් යොදවා තිබිණි.

පර්‍යෙෂණය අවසානයේදී, යම් ඕනෑම ජ'නලයක පළ වූ පත්‍රිකාවන්ගෙන් 75% දක්වා වූ ප්‍රතිශතයක් භාජනය වූ නිවැරදි උපුටා ගැනීම් ගණන අදාළ පත්‍රිකා වල බලපෑම් සාධකයට (JIF) වඩා අඩු අගයක් ගන්නා බව හෙළි විය.

මෙයින් පැහැදිලි වන්නේ, තම පත්‍රිකා කොපමණ වාර ගණනකදී උපුටා ගැනීම් සදහා මූලාශ්‍ර වන්නේ ද යන්න පිලිබද අනාවැකි පළ කිරීම පිණිස JIF අගය යොදා ගන්නා පර්යේෂකයන්ගෙන් බහුතරයකගේ බලාපොරොත්තු සත්‍ය අගයන් හමුවේ සුන් වන බවයි.

අධ්‍යයනය විසින්, මුල් පත්‍රිකාව හා සම්බන්ධයක් නොමැති උපුටා ගැනීම් විශාල ප්‍රමාණයක් ද ඇතුළු තොම්සන් රොයිටර්ස් දත්ත සමුදායේ වූ විශාල ගැටලු කිහිපයක් ද හෙළි කරවන ලදි. 

"මෙම  අධ්‍යයනයෙන් අප බලාපොරොත්තු වන්නේ JIF අගය වෙත අතිශයෝක්තියෙන් යුතුව ආරෝපණය කර ඇති වටිනාකම පිළිබද සත්‍ය අනාවරණය කිරීමත්, එය පර්‍යේෂණවල මෙන්ම පර්‍යේෂකයන්ගේ යෝග්‍යතාවය මිනීම සදහා සුදුසු මිනුම් දණ්ඩක් නොවන බවද පෙන්වීමයි." මෙම අධ්‍යයනයට එක් වූ පර්‍යේෂකයන් bioRxiv නම් විවෘත වෙබ් අඩවියෙහි තම ප්‍රතිඵල පළ කරමින් කියා සිටියි.

මෙම අධ්‍යයනයේ ප්‍රතිඵල වාර්තාව මුද්‍රිත ලෙස පළ කිරීමට පෙර, අනෙකුත් පර්‍යේෂකයන් වෙත නැවත පිරික්සීම සදහා දැක ගත හැකි වනු පිණිස මෙම වෙබ අඩවියේ ප්‍රකාශයට පත් කොට ඇත.

මෙම ප්‍රතිඵල වෙත ප්‍රතිචාර දක්වමින් තොම්සන් රොයිටර්ස් සමාගම පවතින ශ්‍රේණිගත පද්ධතිය වැඩි දියුණු කිරීමටත්, මේ පිළිබ්දව ප්‍රකාශන සමාගම් සමග කතිකාවතක් ඇති කර ගැනීමට කැමැත්ත පළ කොට ඇත. නමුත්, පැහැදිලිව පෙනී යන කරුණ නම්, JIF අගය හරහා ඔවුන් ලාබ ලබන බැවින්, එම ක්‍රමයෙන් සම්පූර්ණයෙන් ඉවත් වීමට ඔවුන්ට අවශ්‍ය නොවන බවයි.

තත්ත්වය මෙසේ වන නමුත් ජ'නලයක් පිළිබද තීරණයක් ගැනීමේදී, JIF අගය  පමණක් භාවිතා නොකළ යුතු බව ඔවුහු පිළිගනිති.

"මෙම අධ්‍යයනය පවසන පරිදි JIF අගය ජ'නලයක බලපෑම නිර්ණය කිරීමේදී සම්පූර්ණයෙන් නොව ආධාරයක් ලෙස පමණක් යොදා ගත යුතුයි". යැයි සයන්ස් සගරාව වෙත අදහස් දක්වමින් තොම්සන් රොයිටර්හි ක්ෂේත්‍ර සංවර්ධන හා නව නිපැයුම් අංශ ප්‍රධානී ජේම්ස් ප්‍රින්ගල් මහතා පවසා සිටියි. "JIF අගය ජ'නලයක කාර්‍යසාධනය ප්‍රතිබිම්බ්නය කරන්නේ එකිනෙකට වෙනස් පත්‍රිකා වල එකතුවක් ලෙස පවතින විට නොව ජ'නලය තනිව ගත් කල පවතින විටයි" යැයි  තවදුරටත් ඔහු කියා සිටියි.

අප හට මෙයින් එළඹිය හැකි නිගමනය කුමක්ද? 

අප තවමත් පටන් ගත් තැනම සිටින බව පෙනී ගියද, JIF අගය සිතූ තරම් ඵලදායී නොවන බව සනාථ කිරීම සදහා ප්‍රමාණවත් දත්ත දැන් අප සතුව ඇත.

නමුත් සමස්ත විද්‍යා ප්‍රකාශන ක්ෂේත්‍රය ගත් කල පර්‍යේෂකයන් හට මෙය එක් කුඩා ගැටලුවක් පමණි. මේ වනවිට ප්‍රවේශය නොමිලේ නොවන ජ'නල සදහා දැඩි විරෝධයක් එල්ල වී ඇති අතර පර්‍යේෂකයන් බොහෝ දෙනා නොමිලේ ප්‍රවේශය සහිත වෙබ් අඩවි වල තම ප්‍රකාශන පළ කිරීමට විශාල වශයෙන් පෙළඹීමේ ප්‍රවණතාවයක් දක්නට ඇත.

යට කී අධ්‍යනයට සහභාගී නොවූ එක්සත් රාජධානියේ ඔක්ස්ෆර්ඩ්ෂයර්හි විද්‍යා ප්‍රකාශන විශේෂඥයකු වන ඩේවිඩ් ස්මිත් සයන්ස් සගරාවට පවසා සිටින්නේ සීමා සහිත ජ'නල සංඛ්‍යාවකින් ලබා ගන්නා ලද මෙම ප්‍රතිඵල සිත් ගන්නා සුලු බවත් මෙය පිළිබදව දීර්ඝ වශයෙන් විමර්ශනය කළ යුතු බවත්ය.

තවදුරටත් ඔහු දක්වා සිටින්නේ එසේ වන නමුත් ගැටලුව වන්නේ JIF අගය නොව විද්‍යා ප්‍රගමනය පිළිබදව අප සිතන පතන අන්දම බවත්, අප වෙනස් කළ යුත්තේ මෙය වන බවයි.

නමුත් තවමත් එම වෙනස ඇති කිරීම ඉතා මන්දගාමී අඩියක වන බව රහසක් නොවේ.














