---
layout: post
title:  පියඹා යාමට 'තහනම්' කලාපය
date:   2015-04-08 00:10:45
categories: Articles
excerpt_separator: <!--more-->
---

අපගේ වායුගෝලයේ වන මෙම අපූර්ව කලාපය තුළ දී, ඔබට ගුවන් යානාවක් පැදවිය නොහැක; බැලූනයක් පා කරවා යැවිය නොහැකිය; තවද චන්ද්‍රිකාවක් කක්ෂ ගත කිරීම පවා අපහසුය. මෙකී ගුප්ත කලාපය වෙත විපරම් කර බැලීමට කුඩා ගවේෂණ යානා සමූහයක් සැරසෙති.

<!--more-->

උඩු ගුවනේ සැරිසරන  ජාත්‍යන්තර  අභ්‍යවකාශ මධ්‍යස්ථානයෙන් (International Space Station) , කුඩා ගවේෂණ යානා රැසක් රැගත් රොබෝ අතක් පැන නගී. වරකට දෙකක් හෝ තුනක් ලෙස නිදහස් වන මෙම කුඩා යනාවන් ප්‍රථිවිය දෙසට වන තම සර්පිලාකාර ගමන අරඹයි.

අප විද්‍යා ප්‍රබන්ධ සිනමාපට වල දකින මෙන් වන 'අද්විතීය' දසුනක් නොවුනද, 2017 වසරේ මුල් භාගයේදී යතාර්ථයක් වීමට නියමිත මෙය මානව විද්‍යා ගවේෂණයේ නව පිටුවක් පෙරළනු නිසැකය. මෙම කුඩා යානා විසින් ඉහත කී 'තහනම්' වායුගෝලීය කලාපය පිලිබද විමර්ශනය කරනු ඇත. ඉහත කී පරිදි මෙම අපූර්ව කලාපය තුලදී ගුවන් යානා, බැලුන හා චන්ද්‍රිකා ආදියට හට ගමන් කරවිය නොහැකිය. අප විසින් මෙම කලාපයට පිවිස ඇත්තේ ඉතා අල්ප වශයෙන් වන අතර මේ නිස එය පිලිබද අප සතු දැනුමද ඉතා අල්ප වේ. මේ නිසා ඇතැම් විද්‍යායින් විසින් මෙම කලාපය 'නොදත්ගෝලය' (Ignorosphere) ලෙස හදුන්වනු ලබයි.

මෙය කලාපය 'තහනම් කලාපයක්' වන්නේ ඇයි? වායුගෝලයේ මෙම පෙදෙසෙහි පොළොවෙහි වන සිසිලස අධිකම හා උණුසුම අධිකම වන වාත ධාරාවන් පවතී. තවද සොයා ගැනීමට අපහසු, රාත්‍රී කාලයේදී පමණක් හමුවන දිදුලන වලාකුළු ද මෙම කලාපය තුළ දක්නට ලැබේ. පහළ සිට පැමිණෙන ආකූල වාත ධාරාවන් හා සූර්‍යයාගේ සිට පැමිණෙන ප්ලාස්මා ධාරාවන් මිශ්‍රවීම සිදුවන නිසා, මෙම අපූරු කලාපයේ ස්වභාවය ඉතා වෙනස්වනසුළු වේ.

මෙම නොදත් කලාපය පිලිබද හැදෑරීම අප හට මහත් සේ වැද්ගත් වනු ඇත. වර්තමානය වන විට අප විසින් වැඩි වැඩියෙන් චන්ද්‍රිකා උඩු ගුවනට යවනු ලබන අතර, මේ වායින් බහුතරය මෙම 'නොදත්ගෝලය' තුළදී අනතුරට ලක් වීමට ඇති හැකියාව ඉහළය. තවද මෙම කලාපය තුළදී සිදුවන විද්‍යුත් විපර්‍යාසයන් හේතුවෙන් GPS හා අනෙකුත් විදුලි සන්දේශ කටයුතු සදහා බාධා පැමිණිය හැකිය. එ මෙන්ම මෙහි බලපෑම් නිසා පොළොව මට්ටමේ පවතින කාලගුණය ද නොයෙක් වෙනස්වීම්වලට භාජනය වීමට ද අවස්ථාව පවතී. මෙ නිසා අප මෙම දුර්ලබ වායු ස්තරය පිලිබදව අධ්‍යයන කිරීම සිදු කල යුතුව ඇත.

'නොදත්ගෝලය' පිහිටා ඇත්තේ අප හට ගවේෂණය කිරීමට ඉතා අපහසු උන්නතාංශයක් වන පොලොවේ සිට කිලෝමීටර 50 ත් 300 ත් අතර වන ප්‍රදේශයකය. මුහුදු මට්ටමේ සිට කිලෝමීටර 50 ක් ඉක්මවා යන විට දී ස්තරගෝලය අවසන් වන අතර එහිදී වාතය ප්‍රමාණවත් අගයට වඩා තුනී වන බැවින් පර්‍යේෂණ බැලූනවලට මෙම කලාපය තුල ගමන් කළ නොහැකි වේ. මෙම නොදත් කලාපයේ ඉහළ සීමාව වන කිලෝමීටර 300 ට වඩා උස අඩු වන විට එහි චන්ද්‍රිකා රැදවීම ගැටලු සහගත වේ. මෙයට හේතුව නම් මෙම ඉහල සීමාවේ පවතින වාතය ප්‍රමාණ්වත් අගයට වඩා ගනකමින් වැඩි වීම නිසා එමගින් චන්ද්‍රිකාව මත ඇති වන ඝර්ෂණ බලය යටතේ චන්ද්‍රිකාවට වැඩි කලක් රැදී පැවතිය නොහැකි වීමය. 

මෙම කලාපය තුළ එකිනෙකට ඉතා වෙනස් ස්තර දෙකක් පවතී. මෙයින් වඩා පහලින් ඇති ස්තරය නම් පොලොවේ සිට කිලෝමීටර 100 ක් උසින් පවතින අධික ශීතලකින් යුක්ත මෙසෝගෝලයයි (Mesosphere). මෙහි පවතින වාතයේ  සංයුතිය ඔබගේ පෙනහලු තුළ තිබෙන වාතයට සම වන අතර වනමුත් ඝනකමින් ඉතා අඩු ය. කෙතරම් අඩු ද යැයි කිවහොත් මෙසෝගෝලයේ පහල ම අඩියේ පවා වාත ඝනත්වය, මුහුදු මට්ටමේ වාත ඝනත්වය මෙන් දාහෙන් එකක් පමණ වේ. මෙයට පහළින් වන ඕසෝන් ස්තරය විසින් පාරජම්බුල කිරණ අවශෝෂණය කර වාතයේ උෂ්ණත්වය ඉහළ නැගුවද මෙම මෙසෝගෝලයේදී අවශෝෂණය කර ගන්නා පාරජම්බුල විකිරණ ප්‍රමාණය ඉතා අඩු ය. මෙය මෙසේ වන විට, මෙම ස්තරයේ වන කාබන් ඩයොක්සයිඩ් අණු විසින් තාපය අධොරක්ත කිරණ ලෙස ඈතට විකිරණය කරන බැවින්, උෂ්ණත්වය ඉතාමත් පහළ අගයක් ගනියි. මෙසෝස්තරයේ ඇතැම් කලාපවලදී උෂ්ණත්වය -100 C තරම් අඩු අගයක පවතී. මෙම ස්තරය ඉහත කී අපූර්ව රාත්‍රී කාලයේදී දිදුලන වලාකුලුවලට ද නවාතැන් සපයයි.

මෙසෝගෝලයට ඉහළින් පවතින්නේ සූර්‍යයාගේ සිට පැමිණෙන පාරජම්බුල විකිරණය නිසා අධික ලෙස රත්ව (උෂ්ණත්වය සෙල්සියස් අංශක දහස් ගණනක් වේ) ඇති තාපගෝලය (Thermosphere) වේ. මෙම විකිරණවලට වායු අණු අයනීකරණය කිරීමේ හැකියාව පවතී. මේ නිසා වායුගෝලයේ ඉහළට යනවිට අභ්‍යවකාශ කාළගුණය (Space weather) විසින් එය මත ඇති කරනු ලබන බලපෑමද ඉහළ යයි. සූර්‍යයාගේ සිට නිකුත් වන සූර්‍ය සුළං විසින් 'නොදත්ගෝලයට' එක් කරනු ලබන පදාර්ථ හා තාපය නිසා, මෙම කලාපය මදක් පිරීගිය ස්වභාවයකින් යුක්ත වේ. මේ නිසා, අවට වන අනෙකුත් වායු ස්‍තරවලට සාපේක්ෂ්ව මෙහි වන වාතය ඝනකමින් ඉහළ වේ. යටකී පරිදි මෙම ඝනක්මින් වැඩි වාත ස්තරය මගින් ඇති කරන ඝර්ෂණබලය අධික බැවින් මෙම ස්තරය ආසන්නයේ චන්ද්‍රිකා පිහිටුවීම අවදානම් සහිත වේ. 

මෙම ඉහළ වායුගෝලයේ සිදුවන වෙනස්වීම් පිලිබදව අනාවැකි පළකල හැකි නම් මෙසේ ඇතිවන අවදානම් සහගත තත්ත්ව මග හරවා ගත හැකිය. නමුත් මෙම අනාවැකි පල කිරීම සදහා සකසා ඇති කාළගුණ ආකෘති සදහා ප්‍රමාණවත් තරම් දත්ත අප සතුව නොපවතී. "අප විසින් දැනට අභ්‍යවකාශ කාළගුණය පිලිබදව කරන අනාවැකිවල නිරවද්‍යාතවය තරමක් අඩු මට්ටමක පවතී"  යයි ලන්ඩන් විශ්වවිද්‍යාල්‍යීය කොලේජයේ (University College of London, UCL) අභ්‍යවකාශ භෞතික විද්‍යාඥයකු වන දීරෙන් කටාරියා (Dhiren Kataria) පවසා සිටියේය. 

අප සතුව පවතින දත්ත ලබා මේ දක්වා ලබා ගෙන ඇත්තේ අභ්‍යවකාශ ගතවන රොකට් යානාවන් නොද්ත්ගෝලය තුළ ගත කරන මිනිත්තු කිහිපය තුළදී ය. නමුත් මෙම දත්ත මෙම සංකීර්ණ කලාපය පිලිබදව ගැඹුරින් හැදෑරීමට තරම් ප්‍රමාණවත් නොවේ. මෙයට අමතර ව පොලොවේ සිට ලබා ගත් දත්ත අප සතුව පවතී. UCL හි Anasuya Aruliah විසින් පරමාණුක ඔක්සිජන් මගින් නිකුත් කරන ඉතා කුඩා ආලෝකය ග්‍රහණය කර ගැනීම සදහා Fabry - Perot interferometer නම් ප්‍රකාශ උපකරණය  භාවිතා කරයි. මෙම ආලෝකය කිලෝමීටර 120 ක් පමණ උසකදී කොල ස්වභාවයක් ගන්නා අතර කිලෝමීටර 240 ක් පමණ වන විටදී රතු පැහැයක් ගනියි.  මෙම අලෝකයෙහි තරංග ආයාමය නොදත්ගෝලයේ වාත ස්තරවල උෂ්ණත්වය හා සුළගේ වේගය මත රදා පවතින නිසා, මෙම ආලෝකය නිරීක්ෂණය කිරීම මගින් ඉහත කී උෂ්ණත්වය හා සුළගේ වේගය පිලිබද දත්ත ලබා ගත හැකිය. 

මෙයට අමතරව උෂ්ණත්වය හා වාත සංයුතිය මිණිය හැකි ලීඩාර් (LIDAR - ලේසර් තාක්ෂණය යොදා ගන්නා සංවේදක උපකරණයකි) උපකරණ අප සතුව පවතී. නමුත් මෙම මිනුම් සිදුකළ හැක්කේ කිලෝමීටර 90 ක් පමණ උසක් දක්වා පමණි. තව ද, කිලෝමීටර 80 ක් පමණ උසක් දක්වා පවතින ආරෝපිත අංශු විමර්ශනය කළ හැකි රේඩාර් උපකරණ ද දත්ත ලබා ගැනීම සදහා භාවිත කරනු ලබයි. 

නමුත් මෙමගින් මුලු නොදත්ගෝලයම ආවරණය නොකෙරෙන අතර එමගින් ලබා දෙන ප්‍රථිපල ද ඇතැම් විට පරස්පර විරෝධී වේ. නිදසුනක් වශයෙන්, 2013 දී යුරෝපීය අභ්‍යවකාශ ඒජන්සියෙහි චන්ද්‍රිකාවක නොදත්ගෝලය තුළදී නැවත පැමිණුම් වේග දත්ත මගින් ගණනය කරනු ලැබූ වාතයේ ඝනත්වය අගය මෙන් දෙගුණයක අගයක් Aruliah ගේ  උපකරණ දත්ත මගින් ලබා දීම දැක්විය හැකිය. මේ පිලිබදව Aruliah පවසා සිටින්නේ චන්ද්‍රිකාව මත ක්‍රියාකරන ඝර්ෂණ බලය මැනීම සම්බන්ධව වන අවිනිශ්චිතතාවය නිසා මෙම වෙනස ඇති වන්නට ඇතැයි යන්නය. කෙසේ නමුදු මෙම කලාපයේ වාත ඝනත්වය පිළිබදව පැහැදිලි අදහසක් තවමත් අප සතුව නොපවතී.


ඉහළ වායුගෝලය විශ්ලේෂණය කිරීම සදහා නාසා ආයතනය විසින් 2018 වසරේදී, ICON හා GOLD නම් වූ ප්‍රථිවි නිරීක්ෂණ චන්ද්‍රිකාවන් උඩු ගුවනට යැවීමට නියමිතය. GOLD චන්ද්‍රිකාව කිලෝමීටර 36000 ක් පමණ වන භූ ස්ථාවර කක්ෂයක රදවනු ලබනු ඇති අතර, එමගින් තාපගෝලය විශාල ප්‍රදේශයක් ඔස්සේ නිරීක්ෂණය කිරීමට හැකිවනු ඇත. ICON විසින් ආරෝපිත අංශු පිලිබද මිනුම් කටයුතු සිදු කරනු ඇත. ඉහල වායුගෝලය ඉතා ඉක්මණින් වෙනස්වනසුලු වන බැවින්, සන්තතික දත්ත ප්‍රවාහයක් පැවතීම ඉතා වැදගත් වන බව බෝල්ඩර්, කොලරාඩෝ හි වන ජාතික වායුගෝලීය පර්‍යේෂණ ආයතනයෙහි සේවයේ නියුතු Hanli Liu පවසයි. 

මෙම මෙහෙයුම් මෙසේ ක්‍රියාත්මක වද්දී ඉහත දී සදහන් කරන ලද කුඩා විමර්ශන යානාවන්ද තම කටයුතු අරඹනු ඇත. QB50 ලෙස හැදින්වෙන මෙම ව්‍යාපෘතිය යටතේ දී, දිග 20 cm , පළල 10 cm හා  උස 10 cmක් වන CubeStats නම් වන මෙම කුඩා යානාවන් නොදත්ගෝලයට ඇතුළු කිරීමට නියමිතය. මෙම තාක්ෂණය ඉතා ඵලදායී බව පවසන ව්‍යාපෘති ප්‍රධානී, බෙල්ජියමේ, සින්ට් - ජෙනෙසියස්- රෝඩ් හි වොන් කාමන් ආයතනයේ (Von  Karman institute at Sint - Genesius - Rode in Belgium) ජෑන් තොයිමෙල් (Jan Thoemel) තවදුරටත් දක්වා සිටින්නේ මෙවන් විශාල චන්ද්‍රිකා ප්‍රමාණයකින් වායුගෝලයේ ස්ථාන ගණනාවක මිනුම් එක විටදී ලබා ගත හැකි වනු බවයි. එක් විශ්ව විද්‍යාලයකට එක බැගින් විශ්වවිද්‍යාල 50 ක් විසින් මෙම CubeStats අධ්‍යාපන ව්‍යාපෘතීන් ලෙස නිෂ්පාදනය කරනු ලබන නිසා මෙහි වියදම ද ඉතා අඩු අගයක් ගනු ඇත. මෙම CubeStats නිර්මාණයේදී සිසුන් විසින් අනුගමනය කළ යුතු නියමිත පිරිවිතරයන් (Specifications)  පැවතියද තමන්ට ආවේණික ක්‍රමයකින් සමන්විත වීමට ඔවුන්හට අවකාශ සපයා ඇත. මෙම නිසා චන්ද්‍රිකාවල ගුණාත්මක භාවයට යම් හානියක් සිදුවිය හැකි බව පිළිගන්නා තොයිමෙල් පවසන්නේ CubeStats 50 ක් අතුරින් දෝෂ සහගත CubeStats කිහිපයක් පමණක් පැවතීම ගැටලු සහගත නොවනු ඇති බවයි. 

මෙම CubeStats අතුරින් බහුතරයක් දෙසැම්බර් මසදී ජාත්‍යන්තර අභ්‍යවකාශ මධ්‍යස්ථානය වෙත යවනු ලබනු ඇත. ඉදිරි මසක කාලය තුලදී ගගනගාමීන් විසින් ජපන් විද්‍යා මොඩියුලයක් (Japanese Science Module) වන කිබෝ වෙත CubeStats 20 ක් ගෙන යනු ඇත. කිබෝහි වන රොබෝ අත විසින් වරකට දෙකක් හෝ තුනක් බැගින් මෙම CubeStats පහලට මුදා හරිනු ඇත. 

පොලොවේ සිට කිලෝමීටර 400 ක උසක සිට මුදා හරින මෙම CubeStats පළමු භාගයේදී තුනී වාත ස්තර මගින් ඇත්ක් කරනු ලබන මෘදු ඝර්ෂණ බලයට යටත් වනු ඇත. තවදුරටත් පහලට යන විටදී, මෙම ඝර්ෂණ බලය උත්සන්න වනු ඇත. ගුරුත්වය යටතේ පහලට වැටෙන මෙම CubeStats හට මේ නිසා පොලොවේ සිට කිලෝමීටර 200 ක් දක්වා උසකට පැමිණීමට වසරක් දෙකක් පමණ ගතවනු ඇත. පළමු CubeStats මුදාහැරුමෙන් මාස තුනකට පමණ පසු මීලග මුදාහැරුම කිරීමට නියමිතය. මෙමගින් අපේක්ෂා කෙරෙන්නේ එකිනෙකට වෙනස් උන්නතාංශ දෙකකදී CubeStats රදවා දත්ත ග්‍රහණය කර ගැනීමය. 

මෙම සෑම CubeStats චන්ද්‍රිකාවක් තුළම සංවේදකයක් සවි කොට ඇත. ඇතැම් CubeStats විසින් උදාසීන පරමාණු හා අණු වල ඝනත්වය මිනුම් කරනු ඇති අතර සෙසු CubeStats වලින් අයන හදුනාගැනීම සිදු කරනු ඇත. තමන් මත ක්‍රියා කරන ඝර්ෂණය අවම කොට තම ජීව කාලය දීර්ඝ කර ගැනීම සදහා, CubeStats විසින් තම කක්ෂයේ දිශානතිය ඔස්සේ ස්ථානගත වීම උදෙසා ප්‍රථිවි චුම්භක ක්ෂේත්‍රය සමග සම්බන්ධ විය හැකි ඝූර්ණක (Torquers) නම් උපාංගය භාවිතා කරනු ඇත. එසේ වුවත් මෙම චන්ද්‍රිකා කිලෝමීටර 200 ක් දක්වා පහළට පැමිණි පසු, එම මට්ටමෙහි පැවතිය හැක්කේ සතියක් පමණ කාලයක් පමණි. එනමුත් තොයිමෙල් අපේක්ෂා කරනුයේ මෙම CubeStats විසින් කිලෝමීටර් 90 ක් පමණ වන තෙක් දත්ත රැස් කිරීමටය. මෙම උන්නතාංශයේ දී CubeStats හට රාත්‍රී කාලයේදී දිදුලන (නිශාචර දීප්ත - noctilucent ) වලාකුළු හරහා යා හැකි වනු ඇත. "නමුත් මෙම උසෙහිදී තත්ත්වය අසීරු විය හැකියි" යයි තොයිමෙල් පවසයි.  ශබ්දයේ වේගය මෙන් 5 ගුණයක් (hypersonic) පමණ වන වාත ධාරාවන් නිසා CubeStats වල දිශානතිය සකස් කිරීම හා ඒවා සමග තොරතුරු හුවමාරුවට බාධා පැමිණීම මෙයට හේතු වේ.

මෙම CubeStats වලින්, එකක් හැර සියල්ලම පොලොවේ සිට කිලෝමීටර 60 දක්වා පහළට වැටුණු පසු දැඩි ඝර්ෂණය නිසා ඇතිවන තාපයෙන් දැවී විනාශ වනු ඇත. 

"අපගේ වොන් කාමන් ආයතනයෙන් නිෂ්පාදිත CubeStats චන්ද්‍රිකාවෙහි තාපයෙන් ආරාක්ෂා විය හැකි පද්ධතියක් ඇත." යයි තොයිමෙල් පවසයි. "මේ නිසා එම CubeStats චන්ද්‍රිකාවට අධික ලෙස උණුසුම් වන වායුගෝලයට නැවත ඇතුලු වීමේදී මොහොතේ පවා මිනුම් ගැනීමේ හැකියාවක් පවතී" 

QB50 මගින් ලබා ගන්නා මෙම දත්ත තාපගෝලය විසින් චන්ද්‍රිකා ග්‍රහණය කර ගන්නා අකාරය පිලිබදව අනාවැකිවල මෙන්ම ඉහළ වායු ගෝලයේ කාලගුණ අනාවැකි පල කිරීම සදහා සකසා ඇති තත්කාලීන පද්ධතිවල නිරවද්‍යතාවය වැඩි කිරීමට ඉවහල් වනු ඇත. තවද, විපර්‍යාසයන් බහුල නොදත්ගෝලය විසින් පහළ වායුගෝලයේ කාළගුණය කෙරෙහි ඇති කරන බලපෑම පිලිබදව අදහසක් ලබා ගැනීමට ද අපහට මෙයින් හැකිවනු ඇත. 

මෙය එතරම් පිළිගත් අදහසක් නොවුණ ද, මෑතක දී මෙම ඉහළ හා පහළ වායුගෝලය අතර වන සම්බන්ධය සනාථ කරන යම් යම් හෝඩුවාවන් ලැබී ඇත. නිදසුනක් වශයෙන් නිවර්තන අකුණු කුණාටු වලදී හටගන්නා සංවහන ධාරාවන් නිසා තාපගෝලයේ සිදුවන විපර්‍යාසයන් දැක්විය හැකිය. 

මේ අතර, නිශාචරදීප්ත වලාකුළු පිලිබද විමර්ශනය කරන නාසාහි AIM චන්ද්‍රිකාව විසින් මෙම වලාකුළු ප්‍රථිවියේ අනෙක් පසෙහි වන භූමි මට්ටමේ උෂ්ණත්වයන්ගේ බලපෑමට නතුව ඇති බව සොයාගෙන ඇත. උතුරු අර්ධගෝලයේ ශීත ඍතුව උදා වී සති කිහිපයකට පසුව ඇන්ටාර්ටිකාවේ නිශාචරදීප්ත වලාකුළු දර්ශනය වීම උදාහරණයක් ලෙස දැක්විය හැකිය. නමුත් මෙම අපූරු සම්බන්ධයට හේතුව කිසිවෙකුත් නොදනී. "නමුත් අප සිදුකරනු ලැබූ නවතම සොයා ගැනීම වන්නේ මෙම එකිනෙකට වෙනස් වායුගෝලීය කලාප කොතෙක් දුරට එකිනෙක හා සම්බන්ධ වී ඇත් ද යන්නයි" යයි බෝල්ඩර්හි කොලරාඩෝ විශ්වවිද්‍යාලයේ කෝරා රැන්ඩෝල් පවසයි. 

මෙම බලපෑම් ඉහල ස්තර වලින් පහල ස්තර වෙත ඇති කරන්නේද, නැතහොත් එයට විරුද්ධ දිශාවට ඇති කරන්නේද, යන්න විවාදයට තුඩු දෙන කරුණකි.
කෙසේ නමුත්, ප්‍රබල වෙනසක් ඇති කිරීමට නොදත්ගෝලය සතු හැකියාව ඝනත්වයෙන් වැඩි පොලොවට සමීප වාතයට වඩා බෙහෙවින් අඩු ය. 
සැබවින් ම නොදත්ගෝලයට අප කෙරෙහි විශාල බලපෑමක් ඇති කළ හැකි වේද? "පහළ වායුගෝලීය පර්‍යේෂකයන් සිතන්නේ ඉහල වායුගෝලයෙන් ඵලක් නොවන බවයි. ඔවුන් පවසන්නේ වලිගයට සුනඛයා සෙලවිය නොහැක්කාක් මෙන්, ඉහල වායුගෝලයට පහල වායුගෝලය කෙරෙහි බලපෑම් කල නොහැකි කියා යි" යි Aruliah පවසා සිටී. 

එක්සත් රාජධානියේ එක්ස්ටර්හි කාලගුණ දෙපාර්තමේන්තුවේ (Exeter Met office, UK) අභ්‍යවකාශ විද්‍යා පර්‍යේෂ්ණ භාර විද්‍යා ඩේවිඩ් ජැක්සන්ට  අනුව කාලගුණ ආකෘති (weather models) ඉහල වායුගෝලයේ වඩා ඉහල ස්තරයන් කරා දිගු කල දා සිට, කාලගුණ අනාවැකි වල නිරවද්‍යතාවය ඉහල ගොස් ඇත. මීට වසර 15 කට පමණ පෙර මෙම ආයතනය විසින් පෙර පැවති කිලෝමීටර 30 හි නිරීක්ෂණ සීමාව, කිලෝමීටර 60 ක් දක්වා දිගු කරනු ලැබු අතර, මේ නිසා දීර්ඝ කාලීන වශයෙන් අනාවැකිවල නිරවද්‍යතාවය වැඩි වූ බව ඔහු පවසයි.

පරිවර්තීගෝලය (stratosphere) කාලගුණය වෙත බලපාන්නේ නම්, නොදත්ගෝලය ඒ වෙත කෙසේ බලපායිද? නොදත්ගෝලය ඉතා තුනී වුවද, එය කාලගුණය කෙරෙහි බලපාන අන්දම පිලිබදව අදහස් කිහිපයක් පල වී ඇත. මින් එක් අදහසක් නයිට්‍රික් ඔක්සයිඩ් (Nitric Oxide) හා බැදේ. සූර්‍යයාගෙන් නිකුත් වන අධි ශක්ති අංශු නිසා ධ්‍රැවයන්ට ඉහළින් වන නොදත්ගෝලය තුළ මෙම වායුව සෑදෙන අතර සුළං මගින් එය ලොව පුරා විහිදුවාහරිනු ලබයි. මින් සමහරක් පහල ස්තර වලට ගමන් කොට, ඕසෝන් වියන විනාශ කිරීමද සිදුවිය හැකිය. ඕසෝන් හරිතාගාර වායුවක් වන බැවින් මෙමගින් කාලගුණයට බලපෑම් එල්ල විය හැකිය.

ගුරුත්ව තරංගද (Gravity waves)  මෙහිලා ප්‍රබල සම්බන්ධයක් ගොඩ නගයි. මේවා ජල තරංග වලට සමානව වාතයේදී ඇති වන අතර සූර්‍ය සුළංවල චුම්භක ක්ෂේත්‍රයෙහි දිශාව වෙනස් වනවිටදී අයනගෝලය තුළදී හටගනු ලබයි. ඔටාවාහි පිහිටි කැනේඩියානු විදුලි සන්දේශ මධ්‍යස්ථනයෙහි (Canadian Centre for communication) පෝල් ප්‍රීක්‍රිල්ගේ සොයාගැනීම් වලට අනුව මෙම තරංග සතුව වලාවන් තැනීමේ හා සුළි සුළං වල ශක්තිය වැඩි කිරීමේ හැකියාවක් පවතී. 

ජැක්සන් මේ වන විට පොලොවේ සිට කිලෝමීටර් 500 ක් පමණ දකවා තාපගෝලය තුළින් ආවරණය පරිදි වන කාලගුණ ආකෘතියක් සකසමින් සිටී. ඔහුගේ මෙම ව්‍යායාමයෙහි ප්‍රධාන අරමුණ වන්නේ අභ්‍යවකාශ කාලගුණය අවබෝධ කර ගැනීම හා චන්ද්‍රිකා මත එහි බලපෑම නිර්ණය කිරීම වුවද, මෙතුළින් අපට නොදත්ගෝලය සත්‍ය වශයෙන්ම පොලොව මට්ටමේ වන කාලගුණය සදහා බලපෑම් එල්ල කරයිද යන්න සනාථ කරගත හැකි වනු ඇත. QB50 ව්‍යාපෘතිය මගින් ලැබෙන දත්ත මෙම ආකෘතිය සත්‍යාපනය කිරීමේදී බෙහෙවින් වැදගත් වනු ඇතැයි ජැක්සන් පවසා සිටියි.

QB50 හට හෙට දවසේ නොදත්ගෝලය තුළට සිදුවන මහා පරිමාණ විද්‍යාත්මක ගවේෂණ රැසක පෙරගමන්කරුවා විය හැකිද? Aruliah පවසන අන්දමට යම් දිනක CubeSats වායු ගෝලයේ ඉහල ස්තරයන්ට යැවෙන කාලගුණ බැලූන මෙන් වනු ඇත. එවිට ඒවා සෑම මාස 6 කට වරක්ම සමූහ වශයෙන් යවනු ඇතැයි Aruliah තවදුරටත් පවසා සිටියි. යම් දිනක දී තත්ත්වය මෙසේ වුවහොත් එවිට අප විසින් නොදත්ගෝලය තවදුරටත් එම නමින් නොඅමතනු ඇත. මන්ද එවිට අප විසින් වායුගෝලයෙහි වූ අවසාන ගවේෂණය නොකෙරුණු ප්‍රදේශයද තරණය කොට අවසන් වනු ඇති බැවිනි. 
 



































